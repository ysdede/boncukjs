Gönül Kaçanı Kovalar. Memduh Şevket Esendal. Böyledir. Gönül Kaçanı Kovalar demişler. Doğru söylemişler. Gençlikle çocukluk arasındayken bir hanımı sevdik. Bize yar olur mu olmaz mı elbet düşünmedik. Güzel bir kızdı ve güya o da bizi seviyordu. Ne bilirsin seviyor gibi görünüyordu. Sevgi öyle bir şeydir ki bilmek olmaz. Öyle haller, öyle şeyler oluyordu ki zannedersem seviyordu. Aşık maşuk gibiydik. O beni takip ediyor, görünce de kızarıyordu. Ben ona tesadüf için dolaşıyor, o benim şaşırdığımın elbette farkına varıyordu. Gün geçtikçe de güya birbirimizi daha ziyade seviyordu. Lakin günün birinde bu hanım tanımadığı bir adamın izdivaç teklifi karşısında bulundu ve tereddütsüz bu adama vardı. Ne oldu? Beni seviyor muydu? Yalan mı söylemişti? Beni nasıl terk etti, buraları pek anlaşılamadı. Nikâhta ben de bulundum ve itiraf ederim ki pek çok dert çektim. O nasıldı? O yine bana karşı lakay görünmüyordu. Kendimi aldatmak lazımsa beni seviyordu bile diyebilirim. Lakin benim nihayeti nereye varacağı malum olmayan muhabbetime mukabil kendisini geçindirecek, süslendirecek bir koca bulmuştu. Bu istifade, bu ciddi hayati mesele karşısında kocaya varmıştı. Kocası genç bir adamdı. Manasız bir adama benziyor. Diyorlardı ki manalıymış. Olabilir ya. Rakibim hakkında belki bir taraf olamıyorum. Avrupa'da tahsil görmüşmüş. Okur yazarmış. Hala yalnız düşündükçe bu okur yazar gencin nasıl açgözlülükle onun nimetlerini yutacağını, benim bakmaya kıyamadığım o kıymetdar vücudu nasıl zedeleyeceğini düşündükçe yaşamaktan vizar olacak derecede üzülüyordum.